---
title: Gazzetta di Parma, "L'umanesimo industriale del poeta Attilio Zanichelli,
  operaio e scrittore"
slug: attilio-zanichelli
date: 2025-11-16
featuredImage: /images/news/20251116_02-copertina.jpg
featuredImageAlt: L'umanesimo industriale del poeta Attilio Zanichelli
articleImage: /images/news/20251116_02.jpg
articleImageAlt: L'umanesimo industriale del poeta Attilio Zanichelli
summary: Alle Officine On/Off alla Casa del Parco, è stata presentata una
  selezione di poesie del poeta parmigiano Attilio Zanichelli, raccolte nel
  volume «Attilio Zanichelli. Poesie Scelte», a cura di Luca Ariano e Giovanni
  Galli, con testi di Luca Ariano, Paolo Briganti e Diego Varini.
excerpt: L'incontro, condotto da Emanuele Marazzini, alla presenza dei curatori
  e dei commentatori e arricchito dalle letture di Briganti è stato reso
  possibile grazie alla collaborazione tra l'associazione Biblioteca San
  Leonardo e il Festival della Narrazione Industriale. Un'occasione per scoprire
  - o per riscoprire - un autore tanto controverso quanto innovativo nel
  panorama artistico parmigiano.
author: Gazzetta di Parma
published: true
---
Alle Officine On/Off alla Casa del Parco, è stata presentata una selezione di poesie del poeta parmigiano Attilio Zanichelli, raccolte nel volume «Attilio Zanichelli. Poesie Scelte», a cura di Luca Ariano e Giovanni Galli, con testi di Luca Ariano, Paolo Briganti e Diego Varini.

L'incontro, condotto da Emanuele Marazzini, alla presenza dei curatori e dei commentatori e arricchito dalle letture di Briganti è stato reso possibile grazie alla collaborazione tra l'associazione Biblioteca San Leonardo e il Festival della Narrazione Industriale. Un'occasione per scoprire - o per riscoprire - un autore tanto controverso quanto innovativo nel panorama artistico parmigiano.

Attilio Zanichelli, infatti, non è stato solo un semplice operaio della vetreria Bormioli. Oltre all'attività di poeta, ha pubblicato interventi di carattere ideologico e letterario su varie riviste, diventando voce del mondo operaio parmigiano del dopoguerra.

L'appuntamento di ieri, anteprima del Festival della Narrazione industriale, ha visto i tre curatori della raccolta di opere di Zanichelli raccontare la vita dell'autore, approfondendo e riesaminando il rapporto tra la vita e gli scritti di Zanichelli.

Luca Ariano, uno dei curatori della selezione poetica, racconta: «La mia scoperta di Zanichelli è partita dalla sua ultima raccolta "Una cosa sublime". Ne sono rimasto molto colpito e quindi ho deciso di approfondire la sua figura».

Durante l'incontro sono state lette alcune poesie, non solo per analizzarle criticamente, ma soprattutto per dar voce all'artista, facendo vivere al pubblico un'esperienza collettiva, guidata dai suoi versi.

«La lingua di Zanichelli è quella della verità, la sua verità - spiega il docente universitario Diego Varini -. Le sue parole sono forgiate col fuoco, quello della fabbrica».

La sofferenza, il senso di inadeguatezza, la condizione di emarginato che emergono dai vibranti testi del poeta sono stati indagati, mettendoli in relazione con la vita privata e col contesto generale del suo vissuto.

Questo evento apre al tema del Festival della Narrazione industriale di quest'anno: l'umanesimo industriale. Zanichelli è stato esempio vivente, infatti, del legame tra il mondo industriale e quello culturale.

*(Testo nel riquadro della foto) Anteprima del Festival Alle Officine On/Off.*
